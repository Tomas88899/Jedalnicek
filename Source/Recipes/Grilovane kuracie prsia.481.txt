Vyskúšajte tieto chutné grilované kuracie prsia s kurkumovou quinoou - je to pomerne rýchly recept,
 ktorý si zvládne prichystať aj úplný začiatočník v kuchyni. Jedna sýta porcia obsahuje menej ako 500 kcal
 a 55 g bielkovín. Recept je ideálny ako teplá večera či obed a skvelý je aj do krabičky.
Quinoa s kurkumou ochutená citrónovou šťavou, kvalitným olivovým olejom, petržlenovou vňaťou a jarnou cibuľkou
 je najnovšie jedna z mojich najobľúbenejších príloh ku kuraciemu mäsu aj rybám. Pripravíte si ju raz-dva a kombinácia
 chutí poteší aj väčších labužníkov. Skúste klasickú ryžu nahradiť takouto jednoduchou, no efektnou prílohou.
Okrem quinoy môžete v recepte použiť aj kuskus či bulgur. Odporúčam pridať si k tomuto jedlu aj vašu obľúbenú zeleninu 
(skvelá bude udusená brokolica, paprika, cuketa alebo huby).
Kuracie prsia si ugrilujeme zrýchla na panvici - použiť môžete grilovaciu či obyčajnú panvicu. Negrilujte ich dlhšie ako
 je potrebné, aby neostali suché - 3 minúty z každej strany úplne stačia a ak si nie ste istí, či sú hotové, zapichnite do 
stredu nožík a všimnite si, či je mäso dostatočne prepečené. Ak je mäso v reze biele a okrem priehľadnej tekutiny z neho nič 
nevyteká, je dostatočne tepelne upravené. Po ugrilovaní mäso odporúčam dať aspoň na 5 minút do uzatvárateľnej nádoby, aby sa 
zachovala ich šťavnatosť.
Prajem vám dobrú chuť.
Ingrediencie
Na quinou:
250 g quinoy (suchej)
1 PL olivového oleja
šťava a kôra z 1 citróna
1 ČL kurkumy
petržlenová vňať (podľa chuti)
jarná cibuľka (podľa chuti)
1/2 ČL soli
Na kuracie mäso:
800 g kuracích pŕs
1 ČL olivového oleja
1 ČL cesnakového korenia
1/4 ČL soli
1/2 ČL čerstvo namletého čierneho korenia